เกร็ดความรู้การต่ออายุวีซ่าท่องเที่ยว (Tourist Visa / TR Visa)
: 1.การขอวีซ่าครั้งแรก ผู้ขอยื่นจะได้รับวีซ่าเข้าครั้งเดียวและมีอายุ 3 เดือน ออกโดยสถานเอกอัครราชฑูต หรือสถานกงสุลใหญ่ของไทย ในประเทศที่ผู้ขอยื่นนั้นถือสัญชาติอยู่ และมีระยะเวลาพำนักในประเทศไทยได้ 60 วัน/ครั้ง ซึ่งจะประทับตราขาเข้าโดยเจ้าหน้าที่ตรวจคนเข้าเมืองเมื่อเดินทางมาถึงประเทศไทย
2.การขอต่อวีซ่าครั้งแรก ผู้ขอยื่นจะได้รับการขยายวีซ่าให้สูงสุด 1 เดือน นับตั้งแต่วันที่ได้รับอนุญาตเดิมสิ้นสุด ยกเว้นประเทศศรีลังกา บังคลาเทศ อินเดีย ปากีสถาน เนปาล อิหร่าน ไนจีเรีย โตโก ยูกันดา จะได้รับการขยายวีซ่าเพียง 7 วันเท่านั้น ทั้งนี้ขึ้นอยู่กับการพิจารณาของเจ้าหน้าที่สำนักงานตรวจคนเข้าเมืองในประเทศไทย
3.สถานที่ยื่นคำร้องขออนุญาตอยู่ต่อ อยู่ที่สำนักงานตรวจคนเข้าเมืองทั้งในกรุงเทพฯ และต่างจังหวัด หากอยู่เกินกำหนดระยะเวลาที่ได้รับอนุญาต จะถูกปรับวันละ 500 บาท
4.หากผลพิจารณาไม่อนุญาตให้อยู่ต่อ ในทางปฏิบัติสำนักงานตรวจคนเข้าเมือง (สตม.) จะให้อยู่ต่อได้อีก 7 วันเท่านั้นสำหรับการเตรียมตัวเดินทางออก
5.การขอต่อวีซ่าครั้งที่สอง ในกรณีที่มีเหตุจำเป็น และมีหลักฐานแสดง เจ้าหน้าที่จะประทับตรานัดให้ผู้ขอยื่นมารายงานตัวเพื่อฟังผลการพิจารณาเป็นเวลา 15-30 วัน นับจากวันที่ได้รับคำร้อง (ขึ้นอยู่กับระยะเวลาที่จะได้รับอนุญาต) ซึ่งระหว่างที่รอฟังผล ผู้ขอยื่นจะอยู่ในประเทศไทยไปพลางๆได้
6.การขอต่อวีซ่าครั้งที่สอง ในกรณีที่ไม่มีเหตุผลอันสมควรหรือไม่มีหลักฐานมาแสดง เจ้าหน้าที่จะประทับตรานัดให้ผู้ขอยื่นมารายงานตัวเพื่อฟังผลการพิจารณาเป็นเวลา 15 วัน นับจากวันที่ได้รับคำร้อง ซึ่งระหว่างรอฟังผล ผู้ขอยื่นจะอยู่ในประเทศไทยไปพลางๆได้
7.กรณีที่มีความจำเป็นต้องออกจากประเทศด้วยเหตุผลใดก็แล้วแต่ ต้องได้รับอนุญาตให้กลับเข้าประเทศ (Re-Entry) ที่สำนักงานตรวจคนเข้าเมือง (ตม.) ที่ใกล้ที่สุดหรือที่สนามบินนานาชาติที่จะเดินทางออกนอกประเทศ หากไม่มี Re-Entry วีซ่าอาจถูกยกเลิก (ยกเว้น Multiple Entry)
8.สำหรับผู้ถือ Tourist Visa ไม่ได้รับอนุญาตให้ทำงานในประเทศไทยตามกฎหมาย หากมีความประสงค์ที่จะทำงานจะต้องขอรับวีซ่าทำงาน (Non-B) และต้องมีใบอนุญาตทำงาน (Work Permit) เท่านั้น

